baili findachta rig condacht
1Codlud rochotail findachta mac tomaltaich iar morsæthar do iar toraind cilli lais .i. loimliuch ainm in baile hisin iar nelud do a righi connacht iar mbeth do bliadain i righi conacht co rohercad grad de and. 2Gabhais a brathair heseam .i. murges mac tomaltaig dia fastad na rigi. Eloidhseom asin cuimriuch co riacht gleand corath hi crich luigne braithir do murghius he co rithside cethirn dia gabail. Eloidseom uaidib co dubglais ar bru echtgi in baili i teit sis hi luchait. Brathir beus he dia brathair 7 eloid co riacht bru sinda .i. i lleith annuas do miliuc. IS annsin tanic ind righan oc dul do phurt ind rig co bru sinna. Aifi ingen oengusa a caisil muman ind rigan 7 scanlan fili maic eoghain do uib fiachrach aidhne 7 brugaid bai aroen friu .i. tuathal mac concobhuir 7 ni thabrad biad do rig conacht uair sær lais he fen. IS annsin doraladar a triur forsin nuasal ina dithrub 7 robraithsead a triur he do rig conacht .i. do murges. Conid andsin forfacaibseom na mibriatrasa doib .i. comdais brecairi filid conacht a nirmor. 3IS andsin didiu rothairrngir donus dia særthachaib do neoch na biathfad ri connacht. IS andsin forfhacaib dimblad fora rignaib 7 ni roeascain clanna na rigna uair nirb ail dó cland a brathar descaine 7 rotairrngir go ngebad mac rigna a caisiul ordan for iath nerenn. 4Ba mor tra ba lond 7 ba lesc leis dul asin baile i roibi. Arai tra elaid otha sin corici crich hua cendselaich 7 gabais inad iter senbotha 7 abaind Faillsigthir do techt co formail combad and no beth a annoit in tan rosiacht conici isand robadar seasca aigi nallaig ac toraind inaid do. An tan rosiachtsom sin lenaid a cosa don talmain 7 inn eo osa chind .i. cluicin .i. mind bec 7 loigis in cloc for lar 7 adnaid for bemnigh co tarnic in trath do beim saidhigh findachta a lorg isin talmain. genid buindi asin talmain 7 teid dar in cloc 7 glasais he conid de raitir glassan fris 5Eirgid in clerech 7 tornid in chill immalle frisna haigib. Dofuit suan trom fair iarna thoraind 7 is andsin dorighne seo ic tairrngire rig condacht. Ticfa didiu in donn derg. furthe celg. Ticfa didiu in seng losc. ri cen cosc. Ticfa didiu teni thuath. æd for bruach. Ticfa didiu in ban glas. duirb for as. Ticfa adidiua in ri ruad. bron fris buan. Ticfa didiu in ri flann fall fri gall. Ticfa in find feigh ortbas cach tur tren tend sluaig clith na crich craind fri ais damach dian daine flann bidba righ leis tuath tocbaid caith ort ait giall grinni gabais gall isein tur delbach tor in find eó flann gona frisgæd is ni gai dibairt ai. Ticfa didiu ri for delgi tor fergi. Ticfa didiu aged gel. cridi broin. Ticfa didiu domnach tuath. nis degera tuath. Ticfa didiu ri anair giall cach lis bias lais. Ticfa didiu ri aniar gaillim fri dil. Ticfa didiu ri andes fianna les saidfid cath leascfaid rig dofæth fen i cuid rig doginn. Ticfa didiu ri aili foræ darai cath fer tren Ticfa didiu ri aili failbæ ri gaetat loman. Ticfa didiu in find dond. Ticfa didiu in derg tend tren animfora ucht ní scel Ticfa didiu dibartach set ac diabad bed. Ticfa in ri [   ] adiana mian fell for achri fland maigi ai techtfaid cach congal frisrai fingal lais forith cloc techtfaid rig. Ticfa didiu fer aile na bia i lleth de. acht a gne Ticfa didiu æd ban særfuiglit rain techtfaid cath basengach fri cach. 6in uair rosiacht conigi sin lais is and rodusced he 7 ba holc leis a duscad 7 rofacaib facbail do .i. do cholman .i. erlom aili in tan bad santachu leis cotlud comad ann no duiscithea he. Finit. Amen.

