Laa ro bui cond i temraich iar ndith dona rigaib atraracht matin moch for aith na temrach ria turcbáil gréni 7 a tri druid ríam .i. mæl 7 blouc 7 bluiccniu.
Eochaid 7 corbb 7 cessarnd in filid 7 cond fadeissin.
Fodeg atraigedsom cach dia in lín sin arna ragabtais fir ṡithi uel fomoiri for herinn cen airegudh.
In dua dia ndecad do gres co fuair cloich and ara chiund foa chosaib.
Forling in cloich iarum 7 saltrais fuirri 7 geísis an cloch foa chosaib co closs fon temraig hule 7 fo bregmagh.
7 Is and sin ro íarfacht cond din ḟilid.
Cidh ro geisi in cloch 7 cía ainm.
7 can doralad 7 cid no regad 7 cid frisa táraill temraig.
IS and sin aspert in file fris ni sluindfed dóu co cenn .l. laithiu 7 treissi fair.
In tan iarum ba lan ind arim sin ro iarfacht conn a frithisi dond ḟilid 7 ro buiside icc scrutan co nécetar a eochra eccsi dou.
Fal (.i. fo ail .i. ail fo rig) em ol an fili a hainm na clocha 7 inis fáil asa torlad 7 is i temraig tire fail foruirmed.
Tir tailten hi tairiss hi co brath 7 iss ed tir in sein bas oenach cluchi dot claindsiu cein bes flaithius hi temraig.
Ocus a lla ndedenach di sechtmain oenaich tailten flaith na faigbi is trú issin bliadain sin.
Ro gesi iarum fal fad chossaibsiu ol in file 7 dorairngert a llin ngemind ro geisi is é lín rígh bias ditt silsu for herinn co brad.
Attafeid dam amal sodain ol conn.
Ni dam ro thocad a rad fritt ol in drui.
A mbatar and iarum co naccatar ciaigh (fo. 101rb) moír impu cona fetatar cia dochotar ar meid in dorcha dusfanic.
Co cualatar trechan an marcaigh ara cend.
Mor maircc dun for cond ma runfucca in ceosa hi tiri anetargnaide.
La sodain doleci in marcagh tri haurchuru forru 7 is traidiu dusfanic int erchor dedenuch quam in tossiuch.
IS do guin rig ol in fhile cip he dibercess conn hi temair.
Anaid an marcag din dibrucud 7 feraid failti fri conn 7 congart leis dia treiph.
Docotar iarum ass condarala assa mag 7 bile norda ann tech foa ochtaig findruine and .x. traigid .xx. a mét.
Lotar iarum issa tech co naccatar ingen maccthacht i cathair glanidi 7 barr órdhai fora mullach 7 brat co srethaib di or impe dabach arcait co cethraib cernaib ordaib ara bélaib lán di dergflaith.
escra oir ara óu airideog nech di ór ara belaib.
Et co naccatar a scál fadeissin isin taig ara ciund inna rígsudiu.
Ocus ropu mór a delgnaidhe ba dethbir son ar ni frith hi temraig riam fer a meti nach a chaime ar aille a delba chrotha 7 ara inganti.
fri-tisidi doib iarum 7 as.
Nimda scálsa aurdrach 7 is for muccai iarmu od 7 is de hsil is he mo slonnud (fo. 101va) nen maic smretha maic tigernmair maic fælad maic etheuir maic iriail maic erimoin maic miled espaine.
Et is dó dodeochadsa co necius duitsiu sægal do flatha 7 cacha flatha bias huait hi temraig co brad 8.Et ba sii ind ingen boi esin taigh ara cind flaith herenn 7 ba si dobert dithait do chunn .i. damasnæ 7 torcasnæ.
Cethair traigid fichet fott in damasnai ocht traigid eter a thuaim 7 talmain.
Dá traigh deuc fott in torcasnai 7 coic traigid eter a tuaim 7 talmain.
In tand didiu luid ind ingen don daíl asbert friu cia dia tiberthæ ind airdech cosin dergfhlaith 7 frisgart in scál di iarum.
O rus sluinnsidi iarum cach flaith i ndegaid araile o aimsir cuinn co brad.
Ba trom iarum la cesarnd filid a ndichetail sin do thabairt fri oinhuair co necmaing tre oghum hi cetheora flescæ iphair cethir traigid fichet fott cacha flesci 7 ocht ndruimne cacha flesci.
Lotar iar sein hi foscad a scail 7 ni arrdraigestair a ndun nacha dtech.
Foracbad immurgu la conn ind dabach 7 int escra 7 in airdech 7 na flescæi.
Ocus is di sen atta aislingi 7 echtra 7 argraige cuind cetcathaig 7 baile in scáil.