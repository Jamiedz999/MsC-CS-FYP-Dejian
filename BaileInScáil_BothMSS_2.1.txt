Laa ro boi cond i temraig iar ndioth dona rigaib atracht matin moch for ríraith na temrach ria turcbail gréine 7 a tri druith aroen ris .i. maol bloc bluicne. et a trii filid .i. ethain corb cesarn. Fodegh attraigesiom cach dia in lion sen do airdecin arna gabdaois fir side for erind cen airiugud dosom in dú dia ndéchaidsom do gres co tarlaic cloich and foa cosaib 7 saltrais fuirri. Ro ges an cloch fo cosaib co clos fo temraig uili 7 fo bregaib. Is and sin ro iarfacht conn dia druidib qui arusges an cloch cia hainm 7 can do ralad 7 no ragad 7 quid ro taraill temraigh. IS ed ro bert an drai fri conn ni slondad do co cent .l. laithi 7 a tri. IN tan ro cindiod an airiom sin. Rusharfacht conn don drai afridhisi. Is ann adbert an drai. Fal anmaim na cloche. INis foail asatardad. Temair tiri fail i forromadh. Tir taillten a nairisfe co brath et is i an tir sen bus oenach cluiche cen uhes flaithios a temraig 7 la deginach an aonaigh in flaith nachus faigfi bid truú isan bliadain sin. Ro ges fal foat cosaibse annu ol in drai 7 dorairngert an lin gairm ro ges an cloch is ed lion rig bias dot siol co brath. Niba me nodsloindfe det ol in drai. A mbatar ierum co nacotar ciuich moir immaquairt conna fedotar quid docotar ar med an dorchu dusnainecc co colatar trethan in marcaigh ara namus. Moar mairc duinn ol conn diana ruccai a tir nainiuil. Ier sin dolleci an marcach tri orchora cucai 7 is traide dusnainic in torchor degenach inas torchor toísech. IS do guin rig emh or in drai cibe dibraicius conn a temraig. Anaid iar sin an marcach din dibraccud 7 tic cuca 7 ferais failti fri conn et congart les dia treb duscotar iarum. Condusrulai isin mag nalaind. Co nacatar an righraith isin maig 7 bili orda ina dorus 7 co nacatar tech nalaind nann fo octæ findraine .x. traigid .xx. a fod. Lotar iarum isin tech co nacatar an ingen macdachta isin toig 7 barr orda fora mullach. Dabach aircait co cerclaib orda impe 7 si lan do derglind escrai oir fora ur. copan di ór for a beolai. Co nacatar an scal fodeisin isin tigh fora cinn ina rigṡuide. Ni frith a temraich riam fer a mede nach a caoime ar aille a crotha ar inganta a deuluha. Prisgartside doib 7 adbert friu nidom scalsa em 7 nidom urtrach 7 domuirdercus duib iar mbas dodeochadus 7 is do cinel adaim daum. iss e mo slondad lug mac ethlend maic tigernmais. Is do dodechadus co necsi dedse saogal do flathau fen 7 cech flathai bias a temraich 7 ba si an ingen boi isin tig fora ciond flaithi erenn co prath. Ba si an ingen dobert an diched do cond .i. damasna 7 torcasnai cetri traigid .xx. fod an damhasna. ocht traigid itir a tuaim 7 talmain. IN tan luid an ingen don dail adbert friu. Cia da tibertar an airdeochsa. Friscart an scal. o ro sluindside cach flaith o cund co brath. Lotar a foscadh an (fo. 71b) scail cona rathaicsetar an rath nac an tec. Forracbad lia cond in dubach 7 int escrai ordao 7 and airech. IS de sin attá aisling an scail et egtrai 7 targraide cuin